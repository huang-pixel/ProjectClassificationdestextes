   #Gastronomi Şehri Afyonkarahisar » beslemesi Gastronomi Şehri
   Afyonkarahisar » yorum beslemesi alternate alternate alternate

   Skip to content

   Gastronomi Şehri Afyonkarahisar
   City Of Gastronomy Afyonkarahisar
   Gastronomi Şehri Afyonkarahisar Gastronomi Şehri Afyonkarahisar
     * Anasayfa
     * Gastronomi
          + Menu icon Yemek KültürümüzAfyonkarahisar Mutfağı geleneksel
            lezzetleriyle zengin bir çeşitliliğe sahiptir. Özellikle hamur
            işlerinde haşhaş ve haşhaş yağı kullanımı yaygındır,
            yemeklerde ise etin özel bir yeri vardır. Tarihin en eski
            dönemlerinden beri bir çok medeniyete ev sahipliği yapmış olan
            Afyonkarahisar tarihi ve kültürel değerlerin izlerini taşıyan
            bir coğrafyada yer almaktadır. Bu durum, yemek kültürünün
            oluşmasında temel belirleyicidir.
          + Menu icon Tanınmış ÜrünlerAfyonkarahisar yöresi yemekleri
            incelendiğinde, çorbalar, et yemekleri, sebze yemekleri,
            pilavlar, hamur işleri ve tatlı çeşitleriyle oldukça zengin
            bir mutfağa sahiptir. Afyonkarahisar’ın markalaşmış ürünleri
            de oldukça fazladır. Kaymak, sucuk, lokum, haşhaş, kaymaklı
            ekmek kadayıfı, et ve et ürünleri, şekerleme ürünleri gibi.
            Afyonkarahisar yemek kültürünün genel özelliklerini şu şekilde
            sıralayabiliriz.
          + Menu icon Yemek TariflerimizGenel olarak tahıl, çeşitli sebze
            ve bir miktar etle sulu olarak hazırlanan yemek türleri,
            çorbalar, zeytinyağlı yemekler, hamur işleri ve kendiliğinden
            yetişen otlarla hazırlanan yemeklerden oluşan Türk Mutfağı;
            yoğurt, pekmez, bulgur gibi kendine özgü yiyecek çeşitlerinide
            ortaya çıkarmıştır. Afyon’un yemek geleneklerine bakıldığında
            Türk Mutfağının inceliklerini görmek mümkündür.
     * Afyonkarahisar
          + Afyonkarahisar İklimi
          + Afyonkarahisar Sanayi
          + Afyonkarahisar’da Turizm
          + Afyonkarahisar Tarihi
          + Afyonkarahisar Tarımı
          + Afyonkarahisar Ulaşım
          + Afyonkarahisar Doğal Ortamı
          + Afyonkarahisar Konumu
          + Termal Turizmi
          + Müzelerimiz
          + Yemek Kültürümüz
     * İşletme Başvuru
          + Başvuru Basamakları
          + Yönerge
          + Başvuru Belgeleri
          + Değerlendirme Formu
     * Gastrofest 2021
          + Festival Programı
          + Yarışmalar
     * İletişim

     * Anasayfa
     * Gastronomi
          + Yemek Kültürümüz
          + Tanınmış Ürünler
          + Yemek Tariflerimiz
     * Afyonkarahisar
          + Afyonkarahisar İklimi
          + Afyonkarahisar Sanayi
          + Afyonkarahisar’da Turizm
          + Afyonkarahisar Tarihi
          + Afyonkarahisar Tarımı
          + Afyonkarahisar Ulaşım
          + Afyonkarahisar Doğal Ortamı
          + Afyonkarahisar Konumu
          + Termal Turizmi
          + Müzelerimiz
     * İşletme Başvuru
          + Başvuru Basamakları
          + Başvuru Belgeleri
          + Yönerge
          + Değerlendirme Formu
     * Gastrofest 2021
          + Festival Programı
          + Yarışmalar
     * İletişim

Yemek Kültürümüz

   You are here:
    1. Home
    2. Yemek Kültürümüz

   YEMEK KÜLTÜRÜMÜZ

   İnsan hayatının devamı için vazgeçilmez bir olgu olan beslenme, içinde
   bulunan kültürel, çoğrafi, ekonomik, ekolojik yapıya ve tarihsel sürece
   göre şekillenmektedir.

   Her milletin kültürel yapısında mutlaka beslenme ile ilgili bir bölüm
   bulunmaktadır.Mutfak olarak nitelendirilen bu yapı, o toplumun yiyecek
   ve içecekleri, bunların hazırlanması, kullanılan araç-gereçler ve yemek
   ile ilgili törelerden oluşmaktadır.

   Bir toplumun beslenme kültürü, yaşam şekli ile yakından ilgilidir.Yaşam
   şeklinin değişmesi, beslenme kültürününde zamanla değişmesine neden
   olur.İlk çağlarda insan oğlu kendi yaşamını sürdürmek için doğada
   bulunan hayvanları avlamak, bitkileride toplamak zorundayken zamanla
   bunları kendi yetiştirmeyi, yetişdirdiklerini saklamayı ve pişirerek
   daha lezzetli bir duruma getirmeyi öğrenmiştir.

   Tolumların medeniyeti araştırılırken yemeklerinin incelenmesi, onun
   bulunduğu kültür katını belirlemede bir ölçüdür.Türk mutfağı, Çin ve
   Fransız mutfakları ile birlikte dünyanın en zengin mutfaklarından
   birisidir.


     * Asya ve Anadolu topraklarının sunduğu ürün çeşitliliği,
     * Uzun tarihsel süreçte birbirlerinden farklı bir çok kültürle
       yaşanan etkileşim,
     * Selçuklu ve Osmanlı gibi imparatorlukların saraylarında gelişen
       yeni tatlar, bu etkenler arasında sayılabilir.


   Genel olarak tahıl, çeşitli sebze ve bir miktar etle sulu olarak
   hazırlanan yemek türleri, çorbalar, zeytinyağlı yemekler, hamur işleri
   ve kendiliğinden yetişen otlarla hazırlanan yemeklerden oluşan Türk
   Mutfağı; yoğurt, pekmez, bulgur gibi kendine özgü yiyecek çeşitlerinide
   ortaya çıkarmıştır.Türk Mutfağının özünde akla gelebilecek her türlü
   yiyeceği mutlaka tazesini, mevsiminde olanı kullanmak esası yatar.

   Orta Anadolu ile Ege Bölgesi’nin birleştiği noktada bulunan Afyon,
   Anadolu gelenek ve göreneklerini koruyarak, günümüze kadar getiren
   sayılı illerimizden biridir.Afyon’un yemek geleneklerine bakıldığında
   Türk Mutfağının inceliklerini görmek mümkündür.

   Bu çalışmada Afyon’a özgü yemek kültürünü özellikleri, ayrıcalıkları,
   incelikleri, yiyeceklerin hazırlanışları ortaya konmaya çalışılacaktır.


   Afyonkarahisar Mutfağının Özellikleri

   Afyonkarahisar Mutfağı geleneksel lezzetleriyle zengin bir çeşitliliğe
   sahiptir. Özellikle hamur işlerinde haşhaş ve haşhaş yağı kullanımı
   yaygındır, yemeklerde ise etin özel bir yeri vardır. Nohut ve buğdaydan
   elde edilen göce ve düğü (ince çekilmiş bulgur) yemeklerde çokça
   kullanılmaktadır. Afyonkarahisar Mutfağında 20’den fazla çeşitte yemeği
   yapılan patlıcanın özel bir önemi vardır. “Patlıcan böreği” ise
   Afyonkarahisar’a özgüdür. Afyonkarahisar’da özel günlerde kurulan
   meydan sofralarında toplu yemek yenir ve bu yemeğe “sıra yemeği” adı
   verilir. Sıra yemeğinde yemek çeşidi, verilen davetin özelliğine göre
   10-15 çeşit yemekten 40 çeşit yemeğe kadar çıkabilmektedir. Sıra
   yemeğinin sonunda, sindirimi kolaylaştırması için “bamya” verilmesi de
   Afyonkarahisar’a özgüdür. Afyonkarahisar’a özgü yemeklerden, göce
   tarhanası; et yemeklerinden bütüm et, Afyon kebabı, paçık, duvaklı
   hindi; sebze yemeklerinden patlıcan böreği, ilibada dolması,
   patlıcan-pırasa-maydanoz-kabak musakkaları, düğülü yaprak dolması ve
   ekşili bamya tadılması gereken lezzetlerdir. Hamur işlerinde de
   arabaşı, ağzı açık, börek, haşgeşli (haşhaşlı) bükme, ocak bükmesi,
   katmer, cızdırma ve öğmenin ayrı bir yeri vardır. Afyonkarahisar

   Kaplıcaları ve içmeleri, bazı hastalıklar için şifa merkezidir. Çocuk
   felci, solunum yolları hastalıkları, şişmanlık, nevrofik bozukluklar ve
   kalp hastalıklarının tedavisinde etkili olan kaplıca ve içmeler sağlık
   turizmi için önem taşımaktadır.


   Afyonkarahisar Gastronomik Kültürünün Özellikleri

   Tarihin en eski dönemlerinden beri bir çok medeniyete ev sahipliği
   yapmış olan  Afyonkarahisar tarihi ve kültürel değerlerin izlerini
   taşıyan bir coğrafyada yer almaktadır. Afyonkarahisar’ın ekonomisi
   tarım ve hayvancılığa dayalıdır. Bu durum, yemek kültürünün oluşmasında
   temel belirleyicidir. Afyonkarahisar yöresi yemekleri incelendiğinde,
   çorbalar, et yemekleri, sebze yemekleri, pilavlar, hamur işleri ve
   tatlı çeşitleriyle oldukça zengin bir mutfağa sahiptir. Hamur işlerinin
   de yaygın olarak kullanıldığı görülmektedir. Bölgede yetişen bazı
   ürünlerin yöre yemeklerinde yoğun olarak kullanılması, çeşit zenginliği
   oluşturmaktadır. Ayrıca Afyonkarahisar’ın markalaşmış ürünleri de
   oldukça fazladır. Kaymak, sucuk, lokum, haşhaş, kaymaklı ekmek
   kadayıfı, et ve et ürünleri, şekerleme ürünleri gibi. Afyonkarahisar
   yemek kültürünün genel özelliklerini şu şekilde sıralayabiliriz.


     * Afyonkarahisar Mutfağının en önemli özelliği, haşhaşın vazgeçilmez
       bir unsur olarak öne çıkmasıdır. Yöreye özgü bir bitki olan haşhaş,
       özellikle hamur işlerinde bol miktarda kullanılmaktadır. Haşhaşlı
       lokul, haşhaşlı pide, övme bükme, ağzı açık, katmer vb. haşhaş
       katılan hamur işleri arasında sayılabilir.
     * Et ve et ürünleri kullanımı fazladır. Afyonkarahisar Mutfağına özgü
       et yemekleri arasında bütüm et, Afyon kebabı, dana tandır, dana
       kavurma, paça, duvaklı (hindi veya kaz) ilk sırada gelen
       yemeklerdir. İlin önemli gelir kaynaklarından olan sucuk, kış
       aylarında en çok tüketilen et ürünlerinin başında gelir. Yemeklerde
       kullanılan etler yağlı olduğu için et yemekleri hazırlanırken
       ayrıca yağ ilavesi yapılmaz. Etin yağı ile yemek pişirilir. Et
       yemeklerinin pişme süresinin uzun tutulması (4-6 saat) yemeklere
       ayrı bir lezzet katmaktadır. Örneğin keşkek, bütün et, taseti (tas
       kebabı), paça vb.
     * Yemeklerde iç yağı (don yağı) kullanılmaktadır. Bazı yemeklere özgü
       lezzetin oluşmasında iç yağı önemli bir katkı maddesidir (örneğin
       bükmede). Afyonkarahisar yemeklerinde margarin tercih edilmez.
     * Yörede nohut, mercimek, buğday ve buğdaydan elde edilen göce,
       bulgur ve düğü (ince çekilmiş bulgur) yemeklerde sıklıkla
       kullanılan ürünlerdir. Örneğin nohut bütün musakkalara
       katılmaktadır.
     * Hamur işleri Afyonkarahisar yemek kültüründe önemli yere sahiptir.
       Bükme, ağzı açık, katmer, Afyon ekşi mayalı ve patatesli ekmeği
       hamur işlerinden en çok yapılanlarıdır. Çoğunlukla haşhaş ilavesi
       ile hazırlanan hamur işlerinde, başta mercimek olmak üzere peynir,
       patates ve kıyma iç malzemesi olarak kullanılır.
     * Afyonkarahisar yemek kültüründe bütün sebzelerin yemeği
       yapılmaktadır. Örneğin patlıcan, kabak, pırasa, patates vb.
       Afyonkarahisar yemek kültüründe önemli bir yere sahip olan
       patlıcandan çok çeşitli yemekler yapılır.
     * En az 20 çeşit olduğu söylenmektedir. Patlıcan böreği ise
       Afyonkarahisar’a özgü bir yemektir.
     * Afyonkarahisar’da sade pilav pek yapılmaz. Pilavlar domates, havuç
       gibi sebzelerle veya mercimek, nohut gibi kuru baklagillerle
       birlikte pişirilir. Özbek pilavı ve mercimekli bulgur pilavıdır.
     * Kaymak, Afyonkarahisar Mutfağının vazgeçilmezleri arasında yer
       alır. Kaliteli kaymak, manda sütünden elde edilir. Kaymak, bal ve
       reçel ile kahvaltılık olarak tüketildiği gibi, meyvelerden yapılan
       tatlılarda ve ekmek kadayıfında kullanılır. Bunun yanında koyu
       şeker şurubu çırpılarak beyazlatılır, içine kaymak ve vanilya
       katılıp yoğrularak, kaymaklı şeker elde edilir.



   Afyonkarahisar’ın Sosyal ve Kültürel Yaşamında Mutfağın Etkileri

   Afyonkarahisar’da görülen yemekli toplantılar ve davetler arasında
   “doğum davetleri, ölüm yemekleri, sünnet düğünü ve daveti, hacı daveti,
   zinardı daveti, oğlan kınası daveti, güveyi koyma daveti, el öpme ve
   çeyiz indirme daveti, gezek yemekleridir. Bu davetlerde, davetin
   özelliğine göre, gelen misafirlere farklı yemek sunumları
   yapılmaktadır. Bunlar aşağıda ayrıntılı olarak incelenmektedir.

   Doğum Daveti: Doğumdan sonra, lohusanın evine yakın akrabaları “takım”
   göndermektedirler. Doğumda misafirlere ikram edilen sıra yemeklerine
   “takım”, bu işe “takım düzme” denir. “Takım” da; tavuk-çörek, pirinç
   çorbası ve kaymaklı palize bulunmaktadır.

   Doğum davetlerinin yemekleri ev sahibi tarafından pişirilmez. Yakın
   akrabalardan gelen yemeklerle davet yapılır. Ad koyma davetinde de,
   yemekler akrabalar tarafından getirilir. “Doğum takımı” nda şu yemekler
   bulunur:


     * Çorba
     * Palize
     * Kaymak
     * Tavuk veya et
     * Meyve


   Doğum, sünnet, düğün gibi özel günlerde ve davet yemeklerinde “pilav
   takımı” ve sıra yemekleri olmak üzere iki tür yemek listesi vardır.
   “Pilav takımı” nda pirinç çorbası, Özbek pilavı, hoşaf, tepsi böreği,
   irmik helvası ve bamya bulunur. Yaz aylarında etli patlıcan ve etli
   dolmalar da bulunur. Sıra yemeğinde ise pirinç çorbası, bütün et,
   musakka, muhallebi, paça, baklava, bamya, taze fasulye ve meyve
   bulunur.

   Ölüm Yemekleri: Ölüm gecesi ve ilk perşembesinin davet yemekleri de
   yine doğumda olduğu gibi yakın dost ve akrabalar tarafından hazırlanır.
   Ölüm halinde, yakın akrabalar ve komşular sıra yemeği hazırlarken, daha
   uzak olanlar börek ve hoşaf yaparak göndermekte veya bizzat
   getirmektedirler. Sıra yemeğinde genellikle şu yemekler bulunur.
     * Çorba
     * Afyon Kebabı
     * Patlıcan Musakka
     * Düğülü Biber Dolma
     * Güllaç
     * Bamya
     * Börek


   Sünnet Düğünü ve Daveti: Sünnet düğünü ve diğer düğünlerde yemekleri
   aşçı yapar. Diğer davetlerden farklı olarak, sıra yemeği yerine pilav
   üstü et ve Özbek pilavı, hoşaf, börek, tatlı veya mevsimine göre meyve,
   bamya ikram edilir. Afyonkarahisar’da nişan ve düğünlerde “sıra yemeği”
   olarak 15–20 kişinin oturup yemek yediği meydan sofrasında şu yemekler
   verilir:


     * Çorba
     * Duvaklı hindi
     * Paça
     * Kaymaklı elma tatlısı (elmasiye)
     * Patlıcan musakka
     * Tas eti
     * Muhallebi
     * Yalancı dolma
     * Güllaç
     * Tavuk yahnisi
     * Börek
     * Baklava
     * Bamya
     * Pilav
     * Hoşaf


   Görüldüğü gibi, sofraya on beş çeşit yemek gelmektedir. Bu yemekler
   arasında dört çeşit et yemeği, dört çeşit tatlı olması kurallaşmıştır.
   “Yemek kurtarma” adı verilen yemeklerin sofraya geliş sırasını
   düzenleme işini aşçı yardımcısı üstlenmektedir.

   Hacı Daveti: Hacca gitmeden önce veya geldikten sonra yakın akraba ve
   dostların davet edildiği davette, aynen sünnet düğününde olduğu gibi
   pilav, börek ve hoşaf sunulur. Nadir olarak da sıra yemeği ikram
   edilir. Bu davetlerde hoca çağrılarak mevlit de okutulur.

   Zinardı Daveti: Nişandan sonra oğlan evinin kız evine gelip
   kayınvalidenin ve kız tarafının takı takması münasebetiyle yapılan
   davettir. Afyonkarahisar adetlerine göre oğlan ve kız taraflarının
   nişan için birbirlerine kıyafet almalarına “esbap düzme” denir. “Esbap”
   düzme de alınan kıyafetler nişan gecesi, sini (tepsi) içerisinde
   gelenlere gösterilir. Bu davet de nişan gecesinin ertesi günü
   yapıldığından “zinardı daveti” olarak adlandırılır ve sıra yemeği
   verilir.

   Oğlan Kınası Daveti: Oğlan kınası, oğlan evinde, oğlan ve
   arkadaşlarının düzenledikleri bir eğlencedir. Oğlan askere giderken de
   böyle bir davet verilir. Sıra yemeğinin yanı sıra meze çeşitleri ve
   içki de sunulur. Oğlan kınasında 15-20 kişilik olarak hazırlanan meydan
   sofrasına sıra ile şu yemekler getirilmektedir: Pirinç çorbası, bütün
   et, patlıcan musakka, yalancı dolma, kaymaklı ekmek kadayıfı veya
   baklava ve son olarak bamya getirilir.

   Güveyi Koyma Daveti: Bu davete kız tarafından kimse katılmaz. Oğlan
   tarafının yaşlıları ve oğlanın sağdıcının bulunduğu bu davette sıra
   yemeği sunulur.

   El Öpme ve Çeyiz İndirme Daveti: Afyonkarahisar davetleri içinde yemek
   çeşidi olarak en iddialı davetler el öpme ve çeyiz indirmedir. El öpme
   daveti kız evi tarafından, çeyiz indirme daveti oğlan evi tarafından
   yapılır. Her iki davette de verilen yemekler aşçı tarafından
   hazırlanır. Davetlerde sıra yemeği sunulur. Sıra yemeği en az 40- 50
   kişilik hazırlanır. El öpme ve çeyiz indirme davetlerinde misafirlere
   ikram edilen sıra yemekleri şunlardır:


     * Pirinç çorbası
     * Bütün et
     * Musakka
     * Su Muhallebisi
     * Paça
     * Nohutlu tavuk yahnisi
     * Baklava
     * Bamya
     * Taze fasulye veya bunun yerine küçük tabaklara kapanmış pirinç
       pilavı
     * Mevsimine göre meyve


   “El öpme ve çeyiz indirme davetleri” nde en az üç çeşit et yemeği, üç
   çeşit de tatlı vardır. El öpme davetlerinde kız evi yukarıda sayılan
   yemeklere ilave olarak yahni, börek, pilav, hoşaf, muhallebi, güllaç
   dolması vb. yaklaşık 40 çeşit yemek ve tatlı ikramında
   bulunabilmektedir.

   Afyonkarahisar’da yukarıda sayılan davetler dışında Ramazan davetleri,
   Hıdırellez davetleri, asker davetleri, bayram davetleri ve gelin
   davetleri de vardır. Bu davetlerde verilen sıra yemekleri içinde
   aşağıdakiler yer almaktadır.


     * Çorba
     * Afyon Kebabı
     * Dolma
     * Su Muhallebisi
     * Taze fasulye
     * Tatlı (ekmek kadayıfı, baklava)
     * Bamya


   Gezek Yemekleri: Afyonkarahisar’ın sosyal hayatında önemli yeri olan
   gezekler, çok yönlü bir dayanışma ve yardımlaşma faaliyetidir.
   Gezekler; bir araya toplanılması, gezek sırasında davranışları,
   yeme-içmesi, eğlencesi, şikayetleri, dilekleri ve cezaları belli
   kurallara göre yapılan organizasyonlardır. Afyonkarahisar’ın sosyal
   hayatının disiplinli, bir o kadar da eğlenceli bir geleneği olarak
   günümüzde de bu gelenek sürmektedir. Günümüzden elli altmış yıl önce
   gezeklerin çoğu yemekli olarak yapılırdı. Eski Afyonkarahisar
   gezeklerinde sıra yemeği adı verilen yemekler ikram edilirdi. Bu sıra
   yemeğinde şu yemekler bulunurdu:


     * Pirinç çorbası
     * Bütün et
     * Musakka (kabak ve patlıcan musakka)
     * Su Muhallebisi
     * Kaymaklı elma tatlısı (Elmasiye)
     * Baklava
     * Bamya
     * Mevsimine göre meyve


   Sıra yemeğinde bazı yemeklerin yerine başka yemekler de gelebilir.
   Örneğin çorbadan sonra Özbek pilavı, daha sonra tepsiyle börek ve ağzı
   açık, bükme, hoşaf, (vişne, kayısı. kuşburnu, ayva, elma, üzüm),
   zeytinyağlı dolma; tatlı olarak tel kadayıf, kaymaklı ekmek kadayıfı
   vb. 1930’lu 1940’lı yıllarda gezeklerde hindi kesilmesi adetti. Pişmiş
   hindinin üzerine örtülen yufka nedeniyle bunlara “duvaklı” denirdi.
   Eski Afyonkarahisar gezeklerinde yapılan ve yenilen diğer iki önemli
   yemek “arabaşı” ve “tel helva”dır. Bugün yemekli gezek sayısı maalesef
   oldukça azalmıştır. Ayrıca kaymak ve kaymaklı ekmek kadayıfı da
   sofraların vazgeçilmezüzerine örtülen yufka nedeniyle bunlara “duvaklı”
   denirdi. Eski Afyonkarahisar gezeklerinde yapılan ve yenilen diğer iki
   önemli yemek “arabaşı” ve “tel helva”dır. Bugün yemekli gezek sayısı
   maalesef oldukça azalmıştır.


   Afyonkarahisar’ın Tanınmış Yerel Ürünleri

   Kaymak

   Kaymak Afyonkarahisar ile özdeşleşmiş bir süt ürünüdür. Sütün yağlı
   kısmının değerlendirildiği bir ürün olan kaymak manda ve inek sütünden
   elde edilir. Ancak manda sütünden elde edilen kaymak tercih edilir.
   Çünkü manda sütünden elde edilen kaymak daha lezzetli, beyaz ve
   dayanıklıdır.

   Kaymak, kendine has üstün lezzet ve aroması ile herkesin severek
   tükettiği bir süt ürünüdür. Sade olarak yenilebildiği gibi, çeşitli
   tatlıların besleyici değerini ve lezzetini artırıcı bir çeşni maddesi
   olarak da kullanılır. Özellikle çocukların ve gençlerin bal, reçel ve
   şekerle karıştırıp severek yedikleri bir gıdadır. Bunun yanında,
   gastrit ve ülser gibi çeşitli mide rahatsızlıklarının tedavisinde bal
   ile karıştırılarak da kullanılmaktadır. Kaymak üretiminin fazla olduğu
   yörelere özgü şekerlemelerin imalatında da kullanılır.
   Afyonkarahisar’da üretilmekte olan kaymaklı şeker bunun tipik bir
   örneğidir.

   Kiraz

   Kiraz Afyonkarahisar’ın Sultandağı ilçesinde yetişmektedir. İlçenin
   sulanabilir arazileri üzerinde ise meyvecilik önde gelmektedir. Kiraz,
   vişne, elma üretimi ilçe ekonomisinin temelini oluşturmaktadır. Kiraz
   üretiminin % 80’i ihracata gitmekte olup, elma ve vişne daha ziyade iç
   piyasaya sürülmekte, kalan kısmı da ilçede bulunan meyve suyu ve
   konservecilik fabrikalarında değerlendirilmektedir. Napolyon kirazı,
   Fransa, Hollanda, İngiltere, Almanya ve Belçika’ya ihraç edilmektedir.

   Vişne

   Vişne Afyonkarahisar’ın Çay ilçesi ve Erkmen kasabasında yetişmektedir.
   İlçenin sulanabilir arazileri üzerinde ise meyvecilik önde gelmektedir.
   Kiraz, vişne, elma üretimi ilçe ekonomisinin temelini oluşturmaktadır.
   Kiraz üretiminin % 80’i ihracata gitmekte olup, elma ve vişne daha
   ziyade iç piyasaya sürülmekte, kalan kısmı da ilçede bulunan meyve suyu
   ve konservecilik fabrikalarında değerlendirilmektedir.

   Lokum

   Lokum, su, şeker, nişasta kullanılarak yapılan bir Türk tatlısıdır.
   Lokum doğal ve sağlıklı bir besin kaynağı olup, pek çok yararının
   olduğu bilinmektedir. Örneğin, proteinli besinler, kullanıldıktan sonra
   vücutta yakılır ve bunun sonucu üre, ürik asit ve kreatinin gibi atık
   maddeler açığa çıkar. Tarihi, Osmanlıca “rahat ul-hulküm” yani boğaz
   rahatlatan kelimesinden türeyen Lokum, yaklaşık 15. yüzyıldan beri
   Anadolu’da bilinmekle birlikte, özellikle 17. yüzyılda Osmanlı
   İmparatorluğu sınırları içinde yaygınlaşmıştır. Avrupa’da ise bir
   İngiliz gezgin aracılığıyla ‘Turkish Delight’ adıyla 18. yüzyılda
   tanınmaya başlanmıştır. Daha önceleri bal ya da pekmez ve un bileşimi
   ile yapılan lokumun 17. yüzyılda ‘Kelle şekeri’ olarak bilinen rafine
   şeker ile özellikle nişastanın bulunup ülkeye getirilmesi sayesinde hem
   yapımı, hem de lezzeti değişti (www.ikbalsekerleme.com).
   Afyonkarahisar, bu geleneksel lezzetin yaygın bir şekilde üretildiği
   illerimizden birisidir.

   Kaymaklı Şeker

   Afyonkarahisar’a özgü bir ürün olan kaymaklı şekere Afyon Kaymağı
   denmesinin sebebi, Afyonkarahisar’da üretilen kaymağın başka yerlerde
   üretilenlere oranla daha üstün kalitede oluşu, kaymaklı şekerin
   Afyonkarahisar’da bulunmuş olmasıdır.

   İlk defa Salih Şeker isimli bir şekerleme ustası tarafından 1901
   yılında üretilmiştir. Üretilen bu ürün kısa zamanda halkın beğenisini
   kazanmış ve Afyon’un sembolü haline gelmiştir.

   Şekerci Salih Usta’nın ilk olarak yaptığı kaymaklı şeker
   Afyonkarahisar’da olduğu gibi tüm Türkiye’de de beğenilmiş ve sahip
   çıkılmıştır. Öyle ki zamanla kaymaklı şeker üreten şekerlemeciler
   giderek çoğalmıştır. Afyonkarahisar’ın hem karayollarının hem de demir
   yollarının kavşak noktasında olması bu ürünün tüm Türkiye’ye
   yayılmasını sağlamıştır. Kaymaklı şekerin Afyonkarahisar ekonomisine
   önemli ölçüde katkısı vardır. Bütün trenlerin, kavşak noktası olan
   Afyonkarahisar istasyonundan geçmesi, Ankara-İzmir, Ankara-Antalya
   (Marmaris, Bodrum, Fethiye), İzmir-Adana, İstanbul-Antalya gibi
   karayollarında seyreden motorlu araçların Afyonkarahisar’a uğramak
   zorunda oluşu her gün tonlarca kaymaklı şekerin tüketimini sağlamıştır.

   Patates

   Sandıklı ve Şuhut bölgesinde sınırlı miktarda yetişen bir tür tatlı
   patatesi ile Türkiye’nin her yerinde aranan ve tercih edilen değerli
   bir patates türüdür (yurthaber.mynet.com). Şuhut ilçesinde yetiştirilen
   patates “sarı patates” (agire)’dir. Sandıklı ilçesinde yetiştirilen
   patates ise “beyaz patates” (cipslik)’dir.

   Sucuk

   Türklerin pastırma ve kavurma ile birlikte Orta Asya’dan beri tükettiği
   et ürünlerinden olan sucuk, Afyon ili ile özdeşleşmiş ürünlerden
   birisidir. Sucuk yapımının esası pastırma yapımında olduğu gibi çiğ
   etin, tuz ve baharatla “pişirilişi”dir. “Yapımı için en uygun dönem
   Ekim ve Kasım aylarıdır. Sucuk yapımı için, pastırma yapmaya elverişli
   olmayan küçük et parçaları kullanılır veya büyükbaş hayvan kesilerek
   sucuk elde edilir”Afyonkarahisar sucukçuluğu, kendisini geliştirerek
   bugün entegre tesislere sahip ve markasını ulusal anlamda tescil
   ettirmiş bir üne sahiptir.

   Haşhaş Yağı ve Ezmesi

   Haşhaş, gelincikgiller (Papaveraceae) familyasına ait bir bitkidir.
   Haşhaş bitkisinin anavatanı, bazı kaynaklarda Doğu Akdeniz, bazı
   kaynaklarda ise Türkmenistan olarak gösterilmektedir. Ülkemizde
   geleneksel olarak tarımı yapılan haşhaş, Papaver Somniferum L. türü
   olan tek yıllık bir kültür bitkisidir. Papaver Latincede gelincik,
   Somniferum ise “rüya görmek” veya “ uyku verici” anlamına gelmektedir.
   Türkiye’de haşhaşın daha çok Papaver Somniferum ssp. Anatolicum’un
   beyaz ve mor çiçekli çeşitleri ekilmektedir.

   Haşhaş bitkisinin kabukları morfin ve türevlerinin üretiminde,
   tohumları ise haşhaş yağı veya haşhaş ezmesi üretiminde
   kullanılmaktadır. Ayrıca haşhaş tohumları, hiçbir işleme tabi
   tutulmadan yemeklerde ve pastalarda kullanılmaktadır.

   Afyonkarahisar’da haşhaş tohumları sarı, beyaz ve siyah olmak üzere üç
   çeşittir. İlimizde haşhaş ekimi güzlük ve yazlık olarak iki şekilde
   yapılmaktadır. Ekim ayında ekilen haşhaşa güzlük, Mart ve Nisan
   aylarında ekilen haşhaşa yazlık denilmektedir. İlimizde Haziran ayının
   son haftasından itibaren, haşhaş hasadına başlanır. Toplanan
   haşhaşların öncelikle tohum ve kabukları ayrılır. Kabuklar, Toprak
   Mahsulleri Ofisi’ne satılır, tohumlar ise ihtiyaca göre haşhaş yağı ve
   ezmesi yapılmak üzere ayrılır. Haşhaş tohumunun farklı renklerde
   olması, (sarı, beyaz, siyah) kullanım açısından farklılık
   göstermemektedir.

   Gastronomi
     * Yemek Kültürümüz
     * Tanınmış Ürünler
     * Yemek Tariflerimiz

   Servis
     * Etkinlikler
     * Afyonkarahisar
     * İletişim

   Adres
   Karaman Mahallesi Albay Reşat Çiğiltepe Caddesi No:11 03200
   Merkez/Afyonkarahisar
   02722144255 | 0 272 213 2798

   Find us on:
   FacebookTwitterYouTubeInstagramMailWhatsapp

   © 2020 Afyonkarahisar Belediyesi. Tüm Hakları Saklıdır.

   Afyonkarahisar Gastronomi Şehri
   Go to Top

   (BUTTON) (BUTTON) (BUTTON) (BUTTON)
   (BUTTON) (BUTTON)
